HORATII CARMINUM

Grata carpentis thyma per laborem

Plurimum, circa nemus uvidique

Tiburis ripas operosa parvus
Carmina fingo.

Concines majore poeta plectro

Caesarem, quandoque trahet feroces

Per sacrum clivum merita decorus
Fronde Sugambros ;

Quo nihil majus meliusve terris

Fata donavere bonique divi,

Nec dabunt, quamvis redeant in aurum
Tempora priscum.

Concines laetosque dies et Urbis

Publicum ludum super impetrato

Fortis Augusti reditu, forumque
Litibus orbum.

Tum meae, si quid loquar audiendum,

Vocis accedet bona pars3 et, Ο Sol

Pulcher! o laudande! canam, recepto
Caesare felix.

Teque, dum procedit, io Triumphe!

Non semel dicemus, io Triumphe!

Civitas omnis ; dabimusque divis
Thura benignis.

Te decem tauri totidemque vaccae,
Me tener solvet vitulus, relicta
Matre qui largis juvenescit herbis

In mea vota,

Fronte curvatos imitatus ignes

Tertium Lunae referentis ortum,

Qua notam duxit niveus videri, ·
Cetera fulvus.

 

