LIBER 1v. ’ CARMEN 111. 121

CARMEN ΙΙΙ.

AD MELPOMENEN.

QUEM tu, Melpomene, semel
Nascentem placido lumine videris,
Illum non labor Isthmius
Clarabit pugilem, non equus impiger

Curru ducet Achaico

Victorem3 neque res bellica Deliis
Ornatum foliis ducem,

Quod regum tumidas contuderit minas,

Ostendet Capitolio:

Sed quae Tibur aquae fertile praefluunt,
Et spissae nemorum comae

Fingent Aeolio carmine nobilem.

Rornae principis urbium

Dignatur soboles inter amabiles
Vatum ponere me choros,

Et jam dente minus mordeor invido.

Ο testudinis aureae

Dulcem quae strepitum, Pieri, temperas,
Ο mutis quoque piscibus

Donatura cycni, si libeat, sonum,

Totum muneris hoc tui est,

Quod monstror digito praetereuntium
Romanae fidicen lyrae:

Quod spiro et placeo, si placeo, tuum est.

 

